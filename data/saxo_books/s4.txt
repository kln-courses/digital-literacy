Fjerde bog
s. 140 s. 141 s. 142 s. 143
1
1
Efter drabet på stedfaderen turde Amled ikke udsætte sin handling for befolkningens
uforudsigelige dom, så han besluttede sig for at gå under jorden indtil han var klar over hvad
de jævne folkemasser havde tænkt sig at gøre. Alle de omkringboende havde bemærket
branden om natten, og da de næste morgen kom for at se hvad årsagen var til den ild de
havde set, fandt de kongshallen i aske. De gennemsøgte de stadig rygende ruiner, men fandt
intet andet end de uformelige rester af forkullede lig. Ilden havde fortæret alt med en sådan
grådighed at der ikke var det mindste fingerpeg at finde om hvad grunden kunne være til
denne katastrofe. Også Fenges gennemborede lig kom til syne blandt blodbestænket tøj. Nogle
var grebet af åbenlys harme, andre af sorg, atter andre af hemmelig begejstring. Der var dem
der klagede over at en hersker var gået bort, og der var dem der jublede over at en
brodermorders tyranni var bragt til ende. Og sådan blev kongens drab modtaget med vidt
forskellige følelser af dem der så det.
2
Eftersom folket forholdt sig i ro, fik Amled mod til at komme frem fra sit skjul, og nu
sammenkaldte han de folk han vidste holdt fast ved erindringen om hans far, til et ting hvor
han holdt følgende tale:
»I skal ikke sørge over den ulykke I nu ser her, hvis I stadig sørger over Ørvendels tragiske
endeligt. Nej, sørge skal I ikke - ikke hvis I stadig har nogen troskab mod jeres konge og nogen
hengivenhed for jeres fædreland i behold. Det er en brodermorders død I nu er vidner til, ikke
en konges. Det var et sørgeligere syn dengang I så vores konge ynkeligt myrdet af en nedrig
brodermorder - for ikke at sige sin egen bror. I har jo selv stået der og set Ørvendels
sønderrevne lemmer, I har selv med øjne fulde af medynk set hans legeme gennemhullet af
talløse sår. Kan nogen være i tvivl om at denne rå bøddel havde taget livet af ham for at ribbe
fædrelandet for dets frihed? En og samme hånd har kastet ham i døden og jer under åget. Kan
noget menneske være vanvittigt nok til at foretrække Fenges grusomhed for Ørvendels
omsorg? Tænk på al den imødekommenhed Ørvendel viste jer, den retfærdighed han
behandlede jer med, den mildhed han elskede jer med! Tænk på at I har mistet en uendeligt
kærlig konge, en retfærdig s. 144 far, og i stedet fået en tyran, en brodermorder - lov og ret er
røvet fra jer, alting er fordærvet, fædrelandet vansiret af synd, trældomsåget lagt på jeres
skuldre, frihed og selvbestemmelse vristet fra jer!
3
84 af 594 sider
Saxo, Saxos Danmarks historie, 2000
Men nu er alt det ovre: som I ser, er forbryderen udryddet med sine forbrydelser, og
brodermorderen har fået sin straf for sine onde gerninger. Kan nogen iagttager med bare en
smule fornuft i hovedet tage dette som et overgreb og ikke som en velgerning? Kan nogen ved
sin forstands fulde brug føle sorg over at en forbrydelse er faldet tilbage på sin ophavsmand?
Kan nogen begræde at en blodbestænket bøddel har fået sin bekomst, og klage over at en
bestialsk tyran så fuldt fortjent har mistet livet? Her står ophavsmanden til det I nu er vidne
til! Det er mig der har hævnet såvel min far som mit fædreland, det erkender jeg blankt. Jeg
har begået den gerning som det lige så vel påhvilede jer at udføre. Det som I og jeg burde have
gennemført i fællesskab, har jeg alene gjort til virkelighed. Og oven i købet har ingen andre
deltaget i denne store dåd, ingen andre har bistået mig med min bedrift. Jeg ved udmærket at
I ville have rakt mig en hjælpende hånd til mit forehavende hvis jeg havde bedt jer om det: jeg
er ikke i tvivl om at I stadig er tro mod jeres konge og holder af jeres hersker. Men jeg valgte at
straffe forbryderne uden at sætte jeres liv på spil. For jeg ønskede ikke at belaste andres
skuldre med en byrde som jeg mente mine egne kunne magte.
4
Alle de andre har jeg brændt til aske, kun Fenges lig har jeg efterladt, ham overlader jeg det til
jer at brænde så også I kan få jeres retfærdige hævntørst slukket. Kom hurtigt, byg et bål,
brænd hans ugudelige krop, lad hans forbryderiske lemmer syde, spred hans onde aske, kast
de grufulde gløder for vinden - ingen urne, ingen gravhøj skal lukke sig om de afskyelige rester
af hans knogler. Intet spor af brodermordet skal stå tilbage, intet sted i riget skal rumme hans
fordærvede lemmer, ingen naboegn skal føle smitten fra dem. Hverken hav eller land skal
besmittes ved at huse hans æreløse lig. Alt andet har jeg selv forrettet, kun dette ene har jeg
efterladt til jer som en hellig pligt. Det er den begravelse der tilkommer en tyran, det er den
ligfærd en brodermorder bør have. Nej, når en mand har ribbet fædrelandet for dets frihed,
skal fædrelandet ikke værne om hans aske.
5
Er der nogen grund til at genoprulle mine lidelser? Genkalde mine ulykker? Genfortælle mine
sorger? I kender dem jo bedre end jeg selv. Min stedfar s. 145 ville mig til livs, min mor
foragtede mig, mine venner spyttede på mig, og sådan henlevede jeg mine år i begrædelighed,
mine dage i ulyksalighed, uden sikkerhed for hvor længe dette liv fuldt af frygt og farer ville
vare. Kort sagt, hele mit ynkelige liv har jeg tilbragt i den dybeste modgang. Ofte har I sukket
for jer selv over at jeg ikke var ved mine fulde fem. At der ikke var nogen til at hævne min far, til
at straffe brodermordet. Det var for mig et hemmeligt tegn på jeres hengivenhed, og jeg
forstod at kongens fald stadig levede i jeres erindring. Kan nogen have så hårdt et hjerte, så
upåvirkeligt et sind at mine lidelser ikke kan smelte det og vække hans medynk, mine plager
ikke røre det og kalde på hans medlidenhed? Så føl med jeres plejesøn, lad jer bevæge af mine
ulykker, alle I hvis hænder ingen del har haft i Ørvendels drab. Føl også med min stakkels
plagede mor, og glæd jer over at jeres gamle dronnings vanære er visket ud - den tyngende,
dobbelte skam hendes kvindekrop var tvunget til at bære hver gang hun tog sin ægtemands
bror og morder i sin favn.
6
For at tilsløre mine planer om hævn og skjule mine åndsevner opførte jeg mig som en tosse
uden i virkeligheden at være det. Jeg spillede tåbe for at kunne bage en begavet rævekage - og
om den er lykkedes, om den har nået sit mål, det ligger åbent for jeres blik. I den
85 af 594 sider
Saxo, Saxos Danmarks historie, 2000
betydningsfulde sag overlader jeg det med glæde til jer at dømme. Nu må I selv træde
morderens aske under fode, nu må I håne støvet af den mand der skændede og voldtog sin
myrdede brors hustru på det afskyeligste, krænkede sin herre, forrådte sin høje konge,
underkastede jer et benhårdt tyranni, berøvede jer friheden og føjede blodskam til sit
brodermord.
7
Så tag imod mig som den der har tjent den retfærdige hævn og stridt for den gengældelse som
pligten krævede - modtag mig med et ædelt sind, mød mig med den respekt jeg fortjener,
styrk mig med et imødekommende blik. Jeg har afvasket fædrelandets skam, jeg har bortvisket
min mors vanære, jeg har omstyrtet tyrannen, jeg har dræbt morderen, jeg er undsluppet min
onkels forræderiske hånd med min egen snedige snare - og havde han overlevet, var hans
forbrydelser taget til for hver dag der gik. Jeg græmmedes over disse overgreb imod min far og
mit fædreland. Jeg ryddede den mand af vejen der tyranniserede jer hårdere end noget
menneske bør finde sig i. Overvej den velgerning, vis jeres respekt for min evner - og giv mig
kongemagten hvis jeg har fortjent den. Her står I med manden der har bragt jer denne
storslåede gave, en værdig arving til sin fars herredømme, s. 146 ikke en morder, men en
retmæssig tronfølger og en pligttro hævner af et forbryderisk brodermord. Mig kan I takke for
at I har genvundet friheden, at plageåndens herredømme er ovre, undertrykkerens åg borte,
morderens magt brudt, tyrannens scepter trampet under fode. Jeg har trukket trældommen af
jer, iført jer friheden, genskabt jeres værdighed, genoprettet jeres ry, ryddet voldsherskeren af
vejen, triumferet over bødlen. Belønningen ligger i jeres hånd, I ved selv hvad jeg har udrettet
for jer, det er af jeres storhed jeg udbeder mig min løn.«
8
Med denne tale havde den unge mand rørt alles hjerter. Hos nogle vakte han medynk, hos
andre fik han ligefrem tårerne frem. Men så snart deres sorg havde lagt sig, valgte de ham
enstemmigt og med begejstring til konge. De havde alle store forhåbninger til hans evner efter
at han havde udtænkt sådan en bedrift s. 147 med så ubegribelig en snedighed, og fuldført den
med så utrolig en indsats. Mange var tydeligvis forbløffede over at det var lykkedes ham at
holde sine sindrige planer skjult i så lang tid.
9
Efter at have udrettet alt det i Danmark udrustede han tre skibe med stor pragt og sejlede
atter en gang til Britannien, for at opsøge sin svigerfar og sin hustru. Han havde samlet sig en
hird af fremragende unge krigere og klædt dem i prægtige dragter, for ligesom han hidtil altid
havde optrådt i de ynkeligste pjalter, sådan ville han nu til hver en tid føre sig frem i pragtfuld
mundering, og alt hvad han tidligere havde gjort fattigt og usselt, forvandlede han nu til
rigdom og luksus. Han fik sågar fremstillet et skjold, hvorpå alle hans bedrifter i rad og række
lige fra hans tidligste barndom var skildret i udsøgte billeder. Når han bar det omkring som en
slags vidnesbyrd om sin egen tapperhed og styrke, udbredte han selv sin berømmelse.
10
På skjoldet så man afbildet Ørvendels drab, Fenges brodermord og blodskam, den nedrige
onkel, den naragtige nevø, de krogede stokke, stedfaderens mistanke, stedsønnens
86 af 594 sider
Saxo, Saxos Danmarks historie, 2000
komediespil, de forskellige fristelser, kvinden der skulle lokke ham i fælden, ulven med
opspærret gab, roret de fandt, sandet de drog forbi, skoven de gik ind i, avnen på bremsen,
den unge mand der har modtaget advarslen, og hans hemmelige samvær med pigen bag
ryggen på følget. Her så man skildringer af kongsgården, af at dronningen mødes med sin søn,
spionen bliver stukket ned, den dræbte kogt, den kogte hældt i latrinen, den borthældte
overladt til svinene, lemmerne kastet i lortet og efterladt som føde for de vilde dyr. Her så man
også hvordan Amled opdagede sine ledsageres hemmelighed mens de sov, hvordan han
slettede skrifttegnene og erstattede dem med andre bogstaver, hvordan han væmmedes ved
maden og afviste drikkevarerne, hvordan han talte ondt om kongens øjne, og hvordan han
anklagede dronningen for manglende dannelse. Samtidig så man afbildninger af
udsendingenes henrettelse og den unge mands bryllup, man så ham sejle tilbage til Danmark,
man så gravøllet blive fejret med et stort gilde, man så ham vise stokkene frem til dem der
spurgte efter hans ledsagere, man så den unge mand spille mundskænk og med vilje stikke sig
i fingrene med sit dragne sværd, man så boltene blive slået gennem sværdet, festen blive
stadig lystigere, larmen tage til, tæppet blive kastet over de sovende og gjort fast med krogene,
de fuldkommen bedøvede mænd blive pakket s. 148 sammen, en brændende gren blive
slynget ind i bygningen, gæsterne blive brændt inde, kongshallen synke sammen omspændt
af flammer, Amled gå til Fenges sovekammer, gribe hans sværd og erstatte det med det
ubrugelige, kongen blive stukket ned med sit eget sværd for sin stedsøns hånd. Alt dette
havde den flittige håndværker kunstfærdigt indgraveret på hans krigerskjold med former og
figurer der nøje gengav hver en genstand og begivenhed. Men også hans følge bar forgyldte
skjolde for at optræde med omp og pragt.
11
Den britiske konge tog særdeles venligt imod dem og beværtede dem med kongelig ødselhed.
Under måltidet spurgte han interesseret til om Fenge levede og havde det godt, men han fik
det svar af sin svigersøn at han var faldet for sværdet, så hans velbefindende nyttede det ikke
noget at spørge til. Da han så blev ved med at spørge hvem der havde dræbt ham, fik han den
besked at den der bragte nyheden om drabet også havde udført det. Da han hørte det,
stivnede han indvendig, uden at sige et ord, for det gik op for ham at han selv havde pligt til at
hævne Fenge, det havde han engang lovet ham. Han og Fenge havde engang gensidigt
forpligtet sig til at hævne hinanden. Ansvaret over for datteren og kærligheden til
svigersønnen sled i ham fra den ene side, men i den anden trak hans hengivenhed over for
vennen og ikke mindst den bindende ed han havde svoret, det gensidige æresord, som det
ville være forkasteligt at bryde. Det endte med at han lod slægt være slægt og valgte at
overholde sin ed. Han bestemte sig for hævnen og for at sætte sine løfter højere end sine kære.
Men eftersom man anså det for en forbrydelse at bryde gæstevenskabets hellige love, valgte
han at lade en udenforstående eksekvere hævnen, og tilsløre forbrydelsen så han selv kunne
stille sig uskyldig an.
12
Han skjulte altså sine lumske planer under høflig opmærksomhed og lagde et slør af hyklerisk
imødekommenhed over sine onde hensigter. Og da hans kone kort tid inden var død fra ham,
bad han Amled om at påtage sig en diplomatisk mission for at arrangere et nyt ægteskab, for
som han sagde: han var så umådelig glad for hans enestående evner. Sagen var, forklarede han,
at Skotland blev regeret af en dronning som han havde vældig lyst til at gifte sig med. På den
anden side var han klar over at hun ikke alene var dydig og ugift, men også arrogant og
hensynsløs, og at hun altid havde afskyet sine bejlere og fået alle sine tilbedere henrettet, ja,
87 af 594 sider
Saxo, Saxos Danmarks historie, 2000
faktisk var der ikke en af de mange der havde friet til hende, der var sluppet fra det med livet i
behold.
s. 149
13
Amled drog så af sted selv om det var en risikabel mission han var sendt ud på, og han
undslog sig ikke for at udføre ordren, men satte sin lid dels til sine egne folk, dels til kongens
tjenere. Han nåede ind i Skotland, og ikke langt fra dronningens gård drejede han ind på en
eng ved siden af vejen for at give hestene et hvil. Her frydede han sig over stedets skønhed, og
da bækkens liflige rislen gjorde ham døsig, satte han folk ud for at holde vagt et stykke væk
mens han selv tog sig en lur. Da dronningen hørte det, sendte hun ti unge mænd ud for at
udspejde de fremmede: hvornår de kom og hvad de havde med sig. En af dem, en særligt kvik
ung mand, sneg sig resolut forbi vagterne helt hen til Amled og fjernede hans skjold, som han
ellers havde lagt under sit hoved da han lagde sig til at sove, men han gjorde det så forsigtigt at
han ikke så meget som forstyrrede hans søvn og heller ikke vækkede nogen anden af alle hans
mænd - for på den måde kunne han ikke alene bringe sin frue mundtlig underretning, men
også håndgribeligt bevismateriale. Og brevet som Amled havde fået med sig, listede han
præcis lige så behændigt op af den taske det lå i.
14
De to ting blev bragt hen til dronningen, som studerede skjoldet nøje, læste hele
sammenhængen ud af billederne på det og forstod at den mand der var på vej, havde straffet
sin onkel for mordet på sin far efter en kløgtig og sindrigt udregnet plan. Hun så også på
brevet med anmodningen om ægteskab og slettede hvert et bogstav i det, for hun afskyede
tanken om at blive gift med en gammel mand: hun ville have en ung mand i sin seng. I stedet
skrev hun et andet budskab, der stadig skulle forestille at komme fra den britiske konge og
være signeret med hans navn og titel, og hvor det kom til at se ud som om han bad hende tage
den der overbragte brevet, til ægte. Hun sørgede også for at få de begivenheder hun havde
udlæst af skjoldet, flettet ind i teksten så man kunne sige at skjoldet bekræftede brevet, og
brevet tolkede skjoldet. Derpå gav hun sine spejdere besked på at bringe skjoldet tilbage og
lægge brevet hvor det kom fra - og sådan anvendte hun samme kneb over for Amled som hun
havde set at han havde brugt til at tage sine ledsagere ved næsen.
15
I mellemtiden var det gået op for Amled at hans skjold var blevet listet væk under hovedet på
ham, men han holdt bevidst øjnene lukket og lod som om han sov, i håb om at rævesøvnen
kunne skaffe ham det tilbage som han havde mistet under den virkelige søvn. Han forestillede
sig at listetyven ville få blod på s. 150 tanden og forsøge det samme nummer endnu en gang,
når det nu var gået så godt den første gang. Og det tog han ikke fejl i. Så da spejderen nu kom
listende for at lægge skjoldet og brevet tilbage hvor de kom fra, sprang han op og greb ham, og
lagde ham i lænker. Derpå vækkede han sine ledsagere og fortsatte til dronningens gård. Her
hilste han hende fra sin svigerfar og overrakte hende brevet med hans segl under.
Så snart Hermuthrud (sådan hed dronningen) havde fået brevet i hånden og læst det
igennem, roste hun Amled i høje vendinger for hans bedrift og hans opfindsomhed og
erklærede at Fenge kun havde fået sin velfortjente straf. Amled selv havde med ufattelig
88 af 594 sider
Saxo, Saxos Danmarks historie, 2000
skarpsindighed udrettet noget der overgik almindelig menneskelig fatteevne, for ikke alene
havde han med ubegribeligt klarsyn udtænkt en hævn for mordet på faderen og ægteskabet
med moderen, han havde også med en enestående retsindig indsats erobret riget fra den
mand der gang på gang havde forsøgt at snigmyrde ham.
16
Derfor var hun også noget forundret over at så begavet en mand på et enkelt punkt helt havde
forregnet sig, nemlig med sit ægteskab. For så vidt hun kunne se, havde han, der ellers var
næsten mere berømt end menneskeligt muligt, nedladt sig til en uværdig og æreløs
forbindelse. Hans hustru var jo datter af trælle - også selv om skæbnen senere havde stadset
dem ud med kongelig pragt og ære. En klog mand ser ikke på udseendet, men på slægten når
han skal vælge sig en brud. Skal man søge ægteskab på en ordentlig facon, må man se på
pigens stamtræ og ikke lade sig blænde af hendes skønhed, der ganske vist kan både lokke og
pirre, men kun er en hul facade der har ribbet mangen en mand for ære og værdighed. Men
der var en han kunne få, en af hans egen stand. Hun selv savnede hverken formue eller ædelt
blod, hun var den helt rigtige hustru for ham eftersom hun sagtens kunne måle sig med ham
både hvad kongelige rigdomme og fornemme aner angik. Hun var jo dronning, og havde det
ikke været for hendes køn, kunne man godt have kaldt hende konge. Eller rettere: den mand
hun fandt værdig til sin ægteseng, han var konge - den hun gav sin hånd, gav hun også sin
kongemagt. Ægteskabet fulgte med scepteret, og scepteret med ægteskabet. Og det var heller
ikke nogen ringe gestus fra hendes side at tilbyde ham ægteskab, i betragtning af at hun ellers
plejede at give afslag - med sværdet. Derfor, sagde hun, skulle han vende sig mod hende: prøve
at gøre indtryk på hende, ønske sig s. 151 hende til kone - og indse at slægt betyder mere end
skønhed. Med de ord kastede hun sig i armene på ham, og holdt fast.
17
Amled frydede sig over hendes indladende ord, han besvarede ivrigt hendes kys, gengældte
hendes omfavnelser og erklærede at han mente præcis det samme som hende. Derpå blev der
holdt gilde, venner og bekendte blev indbudt, stormændene blev kaldt sammen, og brylluppet
blev fejret. Og da det var ovre, vendte han tilbage til Britannien med et stærkt kontingent af
skotter, som han bad følge tæt efter så han kunne hente hjælp hos dem over for forskellige
bagholdsangreb.
18
Da han nåede tilbage, kom den britiske konges datter, som han jo var gift med, ham i møde.
Men selv om hun beklagede sig over den krænkende behandling han havde udsat hende for
ved sådan at skyde hende til side til fordel for en medhustru, var det alligevel under hendes
værdighed, erklærede hun, at glemme sin hengivenhed over for sin mand til fordel for sit had
til elskerinden, og hun havde heller ikke i sinde at vende sin mand så meget ryggen at hun tav
stille med de skumle planer hun vidste der var lagt imod ham. Hun havde jo sin søn som pant
på ægteskabet, og alene tanken på drengen måtte minde moderen om den hengivenhed hun
skyldte sin mand. »Lad ham om at hade sin mors medhustru,« sagde hun, »jeg selv vil holde af
hende. Ingen modgang skal kvæle min kærlighed til dig, ingen skinsyge slukke dens flammer,
nej, jeg vil røbe alle onde planer der bliver lagt imod dig, og åbenbare alle fælder jeg får
kendskab til. Derfor beder jeg dig tage dig i agt for din svigerfar når du nu selv har høstet
udbyttet af din rejse, snydt den der sendte dig, for det han havde håbet på, og ufortrødent lagt
beslag på hele gevinsten selv.« Med de ord viste hun at hun elskede sin mand højere end sin
89 af 594 sider
Saxo, Saxos Danmarks historie, 2000
far.
19
Mens hun talte, kom den britiske konge til. Han gav sin svigersøn en fast, men ikke ligefrem
hjertelig omfavnelse og indbød ham til gilde for at skjule sine forræderiske hensigter bag en
gavmild overflade. Amled anede uråd, men skjulte sine bange anelser, tog et følge på to
hundrede ryttere med sig, trak en brynje på og tog imod indbydelsen, for han ville hellere følge
kongens falske opfordring med den fare det medførte, end afslå den med den skam det
indebar. Så meget holdt han på ære og værdighed. Da han kom ridende lige hen imod kongen,
sprang denne ind på ham i selve portåbningen mellem de åbne dørfløje - og s. 152 han havde
gennemboret ham med sit spyd hvis ikke den hårde brynje havde standset stålet. Amled, der
kun havde fået en skramme, skyndte sig hen til det sted hvor han havde givet sine unge
skotter besked på at holde sig i beredskab, og sendte så til gengæld den spejder han havde
taget til fange hos sin nye kone, over til kongen for at bevidne at han havde listet brevet til sin
frue op af det aflukkede hylster det lå i, og derved lægge skylden over på Hermuthrud,
samtidig med at han i bund og grund undskyldte Amled og frikendte ham for at have svigtet
kongen.
20
Amled selv gjorde alt for at komme væk, men kongen satte ufortøvet efter ham og dræbte en
stor del af hans styrker. Og følgen var at da Amled næste dag skulle kæmpe for livet, følte han
sig ikke stærk nok til at modstå et angreb. Men for at få sine tropper til at se mere talstærke ud
tog han i stedet ligene af sine døde kammerater og stablede nogle af dem op på stokke og
stave, lænede andre op ad sten i nærheden mens atter andre blev sat op på deres heste som
om de var i live, stadig i fuld udrustning - og sådan fik han dem anbragt på rad og række så de
lignede en kampklar slagorden. Og flanken med de døde var lige så stærkt bemandet som
hovedstyrken med de levende. Ja, det var et forbløffende syn da de afdøde blev inddraget i
slaget, og de faldne trukket med i felten. Og ideen svigtede ikke sin ophavsmand, for så snart
solens stråler spillede hen over de døde skikkelser, gav de et indtryk af en kæmpemæssig hær.
Disse falske, døde fremtoninger gav så præcist et billede af hæren i dens tidligere størrelse at
man ikke skulle tro at gårsdagens blodbad havde gjort det mindste indhug i den. Ved det syn
blev briterne så rædselsslagne at de flygtede uden kamp, overvundet af de døde mænd de selv
havde besejret da de levede. Men om den sejr mest skyldtes list eller held, har jeg svært ved at
sige. Kongen selv kunne ikke komme hurtigt nok væk og blev dræbt af de forfølgende
danskere. Amled, der nu stod som sejrherren, plyndrede Britannien og beslaglagde et
kæmpemæssigt bytte inden han vendte hjem til sit eget land med sine to hustruer.
2
1
I mellemtiden var Rørik død, og Viglek, der nu var kommet på tronen, havde plaget Amleds
mor med alverdens uforskammetheder og plyndret hende for hele hendes kongelige formue
fordi, som han sagde, hendes søn ved at gøre sig til konge i Jylland var gået bag om ryggen på
lejrekongen, der havde eneret på s. 153 at uddele og inddrage embeder. De anklager tog Amled
med den største sindsro: han forærede Viglek de prægtigste dele af byttet fra sin sejr og gav
indtryk af at han besvarede bagvaskelse med en venlig gestus. Men senere så han sit snit til at
90 af 594 sider
Saxo, Saxos Danmarks historie, 2000
hævne sig: han forvandlede sig fra hemmelig modstander til åbenlys fjende, udfordrede ham
til krig og besejrede ham. Fjaller, jarlen i Skåne, tvang han i landflygtighed, og overleveringen
siger at han slog sig ned på et sted der hedder Undensakre, og som er ukendt blandt vores
folk.
2
Senere hen, da Viglek havde fået forstærkninger fra Skåne og Sjælland og atter følte sig stærk
nok, sendte han en delegation til Amled med en udfordring, og forbløffende skarpsindig som
han var, kunne Amled nu tydeligt se at han stod med valget mellem to muligheder, hvoraf den
ene ville bringe ham vanære, den anden livsfare. Han vidste nemlig at hvis han tog
udfordringen op, var han i overhængende fare, men hvis han undslog sig, satte han sin
krigerære på spil. Men da tapperhed og mandighed lå forrest i hans bevidsthed, gik ønsket om
at redde æren af med sejren, og trangen til hæder trængte frygten for nederlag tilbage - han
havde ikke tænkt sig at forplumre sit gode rygtes klare stråleglans ved fejt at flygte fra sin
skæbne. Han bemærkede også at der er omtrent lige så stort et svælg imellem et uværdigt liv
og en glorværdig død som mellem hæder og foragt. På den anden side elskede han
Hermuthrud så højt at han var mere bekymret over hendes fremtidige enkestand end over sin
egen død og gjorde sig alle mulige anstrengelser for at finde ud af hvordan han kunne sikre
hende et nyt ægteskab inden han gik i krig. Det fik Hermuthrud til at erklære at hun havde
mod som en mand, og love aldrig at forlade ham, selv ikke i kampens hede, for som hun sagde:
det var en ussel kvinde der var bange for at følge sin mand i døden. Det usædvanlige løfte
holdt hun nu ikke. For så snart Amled var faldet i kamp med Viglek i Jylland, overgav hun sig
frivilligt til sejrherren som kone og krigsbytte.
3
Sådan vil en kvindes løfter altid følge skæbnens spil og smuldre når tiderne skifter. En kvindes
troskab hviler på usikker grund, og rene tilfældigheder kan få den til at vakle. Lige så let hun
har ved at love, lige så svært har hun ved at holde hvad hun lover, og afhængig som hun er af
alverdens forlokkende nydelser, halser hun hovedkulds rundt i evig jagt efter det nyeste nye
uden tanke for det gamle.
4
Sådan endte det for Amled, en mand der, hvis han havde haft heldet med s. 154 sig som han
havde evnerne med sig, kunne være nået på højde med guderne i berømmelse og have
overgået Herkules i bedrifter. I Jylland findes en hede der bærer såvel hans navn som hans
grav. Viglek fik en lang og fredelig regeringstid og døde i sygeseng.
3
1
Viglek blev efterfulgt af sin søn Vermund. Han levede længe lykkeligt og roligt og opretholdt i
lange tider uforstyrret fred og sikkerhed i landet. Som ung var han barnløs, men på hans gamle
dage skænkede skæbnen ham sønnen Uffe, på trods af at han ingen børn havde fået i alle de
år der var gået indtil da. Denne Uffe blev større og stærkere end alle sine jævnaldrende, men
regnedes i sine unge år for så sløv og ubegavet at han hverken kunne magte sine egne eller
91 af 594 sider
Saxo, Saxos Danmarks historie, 2000
landets sager. Lige fra sin tidligste barndom havde han vænnet sig til aldrig at deltage i leg og
morskab, og han var så aldeles blottet for almindelig menneskelig munterhed at han holdt
læberne sammenpresset i evig tavshed og aldrig tillod det mindste smil at komme over sit
alvorlige ansigt. Lige fra vuggen havde alle set på ham som en tumpe, men senere vendte han
omverdenens foragt til beundring, og havde han før været enfoldighedens udtrykte billede, så
blev han nu et pragteksemplar af kløgt og tapperhed. Hans far tog hensyn til hans
tungnemhed og fik ham gift med en datter af jarl Frøvin af Slesvig, ud fra den tanke at en
familieforbindelse med denne fremragende mand kunne blive en uvurderlig støtte for ham
når han skulle styre riget. Frøvin havde to sønner, Kede og Vige, begge unge mænd med
strålende evner som Vermund ventede sig lige så meget af som af Frøvin, for han regnede også
med at deres tapperhed kunne komme hans søn til nytte i fremtiden.
2
På den tid var Adils konge i Sverige, og det var en mand med et stort navn og store
ambitioner. Han havde ført krig mod nabofolkene overalt omkring sig, og for at det strålende
ry hans tapperhed her havde skaffet ham, ikke skulle smuldre bort i lediggang og ugidelighed,
udtænkte han den ene nye aktivitet efter den anden, som han dyrkede flittigt i sin iver efter at
holde sig i gang. Blandt andet gjorde han sig det til en vane hver dag at marchere et stykke i
fuld kampudrustning, dels fordi han vidste at intet er vigtigere for en kriger end at bruge sine
våben jævnligt, dels fordi den aktivitet kunne lægge yderligere alen til hans berømmelse. Og
hans selvtillid stod ikke tilbage for hans ærgerrighed. For han s. 155 mente ikke at der fandtes
noget så vildt og voldsomt i verden at der var grund til at frygte for at det skulle rokke ved hans
sjælsstyrke hvis han mødte det.
3
Adils sejlede til Danmark med sin hær og udfordrede Frøvin til slag ved Slesvig, og mens
tropperne huggede løs på hinanden med stort mandefald på begge sider, skete det tilfældigvis
at de to hærførere kom i kamp med hinanden, hvilket betød at de førte slaget videre som
tvekamp og ved siden af det udfald hele slaget ville få, søgte en afgørelse på egen hånd. Begge
var lige opsat på at finde en afgørelse med denne kampform for at vise deres tapperhed uden
hjælp fra deres følge, kun ved egne kræfter. Huggene faldt stadig tættere fra begge sider, men
enden blev at Adils sejrede, og Frøvin faldt. Og til sin egen sejr føjede han den samlede sejr, for
over hele linjen blev danskernes rækker revet op og slået på flugt. Derefter vendte han hjem til
Sverige, hvor han ikke alene føjede Frøvins død til listen over sine tapre bedrifter, men også fik
for vane at prale så højlydt af den at de skamløse ord tog glansen af den glorværdige indsats.
Det hænder nemlig at en stor bedrift gør sig bedre ved at blive gemt væk med blufærdig
tavshed end ved at blive udbasuneret med skamløs tale.
4
Vermund indsatte Frøvins sønner i deres fars høje værdighed - en naturlig gestus over for
sønnerne af en ven der var faldet for fædrelandet. Men for Adils blev det en anledning til at
genoptage krigen mod Danmark. Så han kom igen fuld af fortrøstning oven på det første slag,
og det var ikke bare en svag og fåtallig styrke han bragte med sig, men hele Sveriges samlede
krigsmagt, som om han havde tænkt sig at erobre herredømmet over hele Danmark. Den
besked lod Frøvins søn Kede sin fanebærer Folke bringe til Vermund, som på det tidspunkt
opholdt sig på sin gård i Jelling. Han fandt kongen i færd med at spise sammen med sine
venner og fremførte sin besked med den opildnende tilføjelse at her var den anledning til krig
92 af 594 sider
Saxo, Saxos Danmarks historie, 2000
som de havde længtes efter et godt stykke tid. Nu var Vermunds ønsker gået i opfyldelse helt af
sig selv, for lejligheden til en sejr var lige ved hånden, og det var op til Vermund selv at sikre sin
triumf nu hvor øjeblikket var inde. Den sidste udvikling gav varsel om en stor og uventet lykke
som han længe havde sukket efter. For nu var Adils ankommet med et umådeligt følge af
svenske tropper, som om han ikke var det mindste i tvivl om at sejren allerede var hans, og da
der ikke var nogen tvivl om at fjenden når slaget kom, hellere ville dø end flygte, var denne krig
en glimrende chance til at hævne det sidste nederlag.
s. 156
5
Vermund erklærede at Folke havde udført sit hverv som budbringer fornemt og dygtigt, og
bad ham blive lidt og styrke sig med lidt mad - det er jo ikke godt at rejse på tom mave. Da
han svarede at han bestemt ikke havde tid til at spise nu, spurgte Vermund om han så ville
have noget at slukke sin tørst med. Det fik han, og Vermund bad ham beholde bægeret - det
var af guld - for som han sagde: når man er udmattet og varm efter rejsen, er det behageligere
at hæve vandet i en kop end i sin hule hånd, og bedre at drikke af et bæger end af hænderne.
Den unge mand blev glad, både for den flotte gave og de venlige ord der fulgte med den, og
lovede at han aldrig skulle vende fjenden ryggen for øjnene af kongen - før det skulle ske, ville
han drikke lige så stor en slurk af sit eget blod som han nu havde fået i sit bæger. Så tappert et
løfte forstod kongen at påskønne som en værdig tak, og hans glæde ved at give den gave var
endnu større end hans krigers ved at tage imod den. Og han fik da også at se at manden
kæmpede lige så tappert som han talte.
6
For da slaget stod, og de forskellige delinger stormede frem mod hinanden, stod Folke og Adils
på et tidspunkt over for hinanden, og de kæmpede en tid indtil den svenske hær måtte følge
deres fører i faldet og kaste sig på flugt da Adils selv var blevet såret og i huj og hast trak sig ud
af kampen og tilbage til skibene. Udmattet af sine sår og af anstrengelserne og på samme tid
plaget af tørst og varme, opgav Folke forfølgelsen af den flygtende fjende, og for at komme til
kræfter igen samlede han sit eget blod i sin hjelm, satte den for munden og drak. Sådan gav
han på smukkeste måde kongen tilbage for det bæger han havde givet ham. Det så Vermund
tilfældigvis, og han roste ham i høje toner fordi han havde holdt sit løfte. Hertil svarede Folke
at store løfter må man holde - og med de ord berømmede han selv sin bedrift lige så højt som
Vermund.
7
Da nu sejrherrerne - som det sker når et slag er ovre - havde lagt våbnene fra sig og sad og
sludrede sammen mens de hvilede ud, ytrede jarl Kede af Slesvig sin forundring over at det
trods alle hindringer havde været muligt for Adils at slippe væk, især i betragtning af at han
havde været den første der gik i kamp, og den sidste der tog flugten, og danskerne havde været
mere opsatte på at fælde ham end nogen anden blandt fjenderne. Hertil svarede Vermund at
han måtte vide at der i enhver hær fandtes fire typer af krigere: Den første type var de kæmper
der på en gang ejede tapperhed og besindighed, dem der huggede løs på alle der ydede s. 157
modstand, men ikke kunne få sig til at forfølge dem der flygtede. Det var dem hvis lange
kamperfaring talte sit tydelige sprog om deres tapperhed, og som ikke satte nogen ære i at jage
de besejrede på flugt, kun i at kæmpe sig frem til sejren.
93 af 594 sider
Saxo, Saxos Danmarks historie, 2000
8
Men der var en anden type krigere: dem der kunne sætte deres lid til såvel sjæls- som
legemsstyrke, men ikke var i besiddelse af det mindste gran medfølelse og derfor tampede lige
blodtørstigt løs på fjenderne, uanset om det var deres bryst eller ryg de stod over for. Det var
dem der i deres ungdommelige ilterhed gjorde alt for at indlede deres oplæring med en
lovende krigsindsats, dem der var optændt af ungdommens glød og ærgerrighed, og som
kastede sig lige ubekymret ud i alt hvad enten det var rigtigt eller forkert.
9
Der var også en tredje type: dem der var fanget mellem frygt og skam og hverken kunne rykke
frem for skræk og rædsel eller trække sig tilbage af frygt for s. 158 skam og skændsel. Det var
dem der ganske vist havde ædelt blod, men kun brillerede med tom storhed, dem der bidrog
til hærens størrelse uden at bidrage til dens styrke, ramte fjenden med deres skygge snarere
end med deres våben og udelukkende regnedes med blandt krigerne fordi man så dem stå
der. Det var dem der med tiden skulle blive herrer over store godser, men som var langt mere
fornemme af slægt end af sind. Deres store besiddelser fik dem kun til at klynge sig til livet og
tvang dem til at vise fejhed i stedet for den styrke der hører standen til.
10
Så var der igen andre der gik i krig for et syns skyld, ikke for alvor, altid anbragte sig i bageste
række blandt deres kammerater og var de første til at flygte, men de sidste til at kæmpe. Deres
feje adfærd viste tydeligt hvor bange de var, for de forsøgte altid helt bevidst at gemme sig af
vejen og listede forsigtigt og uroligt frem bag ryggen på de kæmpende.
11
Det måtte være grunden til at kongen var sluppet væk i live: Da han flygtede, havde krigerne af
den første art ikke optaget forfølgelsen resolut nok, for de bekymrede sig ikke om at forfølge de
besejrede, men om at holde fast i sejren og stod derfor tættere sammen i rækkerne for at
værne om den nyvundne triumf med de midler de havde, og sikre at medgangen var fuldt og
helt på deres side. Krigerne af den anden type, de der absolut ville dræbe alt hvad de så, havde
til gengæld ikke ladet Adils gå fri af mangel på mod, men af mangel på mulighed: de havde
ikke savnet lysten til at dræbe ham, de havde savnet lejligheden til det. Og den tredje type, de
der brugte tiden under slaget på at trisse nervøst omkring og gå i vejen for deres kammeraters
succes, de havde måske nok haft mulighed for at få ram på kongen - men savnet modet til at
slå til. Sådan afviste Vermund Kedes undren og erklærede at med det svar havde han givet den
sande forklaring på at kongen havde reddet skindet.
12
Herefter flygtede Adils tilbage til Sverige, men han blev ved med at prale af drabet på Frøvin og
braldrede uafbrudt op med sine brovtende historier om den bedrift - ikke fordi han tog det
ydmygende nederlag han lige havde lidt, med ophøjet ro, men for at hele såret fra sin nylige
flugt med glansen fra den gamle sejr. Det blev Kede og Vige naturligt nok dybt forargede over,
og de lovede hinanden at hævne deres far. Men da de ikke mente de havde mulighed for at
gøre det i krig, drog de af sted til Sverige på egen hånd, kun ganske let udrustede. Her s. 159 gik
94 af 594 sider
Saxo, Saxos Danmarks historie, 2000
de ind i en skov hvor de havde hørt at kongen plejede at færdes uden følge, og fandt et sted at
gemme deres våben.
13
Herpå opholdt de sig et stykke tid hos Adils, som de bildte ind at de var fredløse, og da han
spurgte hvor de kom fra, svarede de at de var fra Slesvig og havde forladt deres land på grund
af et drab. Kongen gik ud fra at de hermed hentydede til et drab de allerede havde gjort sig
skyld i, og ikke et de agtede at udføre. Med dette kneb ville de smyge sig uden om hans
interesserede spørgsmål - levere en præcis forklaring der gav den spørgende en ubrugelig
oplysning, og et sandfærdigt svar der med sine uudsagte antydninger bibragte ham en helt
fejlagtig opfattelse. For i gamle dage så store mænd det som en stor vanære at lyve.
14
Nu sagde Adils at han godt kunne tænke sig at vide hvem der efter danskernes mening havde
dræbt Frøvin. Hertil sagde Kede at de var usikre på hvem man skulle give æren for denne store
bedrift, især eftersom der var almindelig enighed om at han var faldet i hærens rækker. Adils
svarede at det var helt hen i vejret at tilskrive andre Frøvins drab, for det var sket i tvekamp, og
det var ham og ingen andre der havde gjort det. Snart efter spurgte han om Frøvin havde
efterladt sig nogen børn. Og da Kede fortalte at der var to sønner, sagde han at han godt kunne
lide at vide hvor gamle de var, og hvordan de så ud. Kede forklarede at de var omtrent som
ham af bygning, havde samme alder og ganske tilsvarende højde. Da udbrød Adils: »Hvis de så
også havde deres fars gemyt og tapperhed, var der vist lidt af et uvejr under optræk over mit
hoved.« Derpå spurgte han om de ofte talte om deres fars død, men Kede bemærkede at det
der aldrig kunne gøres godt igen, var det jo formålsløst at ribbe op i, og det nyttede ikke noget
at besvære sig i tide og utide over en uoprettelig skade. Og med de ord viste han at man ikke
skal true før man hævner.
15
Da han nu så at kongen hver dag gik ud alene for at træne, fandt han sammen med sin bror
våbnene frem og fulgte efter ham. Adils fik øje på dem og satte straks hælene i jorden, for han
fandt det uværdigt at undvige en trussel. De erklærede så at de var kommet for at hævne
Frøvin, især fordi han pralede så overlegent af at han alene var skyld i hans død. Men han
svarede at de skulle passe på ikke at blive for dumdristige hvis de ville måle deres svage,
kraftesløse arme op mod hans for at få hævn, for de risikerede i bar iver efter andres endeligt
at finde deres egen undergang og ødsle deres lovende anlæg væk i overilet higen efter s. 160
hæder. Derfor skulle de hellere spare deres ungdom, spare deres store evner, og ikke lade sig
rive med af en ubetænksom drift mod døden! De skulle hellere give ham lov at betale en
pengebod for drabet på deres far og tage det som en stor ære at man kunne sige om dem at de
havde tvunget så mægtig en hersker til at betale en bøde og, om man så må sige, skræmt ham
til at adlyde. Og det sagde han ikke fordi han var bange, men fordi han havde medlidenhed
med dem, så unge som de var.
16
Men Kede svarede at uanset hvor meget han trak sagen i langdrag med alle sine omsvøb, så
skulle det aldrig lykkes ham at rokke dem fra deres berettigede ønske om hævn ved at love
95 af 594 sider
Saxo, Saxos Danmarks historie, 2000
dem penge. Nu skulle han hellere træde frem og få at se i en kamp mand mod mand om Kede
havde kræfter eller ej. Han havde tænkt sig at slås på egen hånd, uden hjælp fra sin bror, for
han skulle ikke have den skamplet på sig at han indlod sig på en ulige kamp. At kæmpe to
mod en anså vore forfædre nemlig ikke alene for uretfærdigt, men også for vanærende. Og en
sejr man havde vundet på den måde, kunne man ikke bryste sig af, den var der mere skam ved
end ære. Nej, at to mand overvandt en, det var ikke bare ingen kunst, men også en stor
skændsel. Men Adils var efterhånden så sikker på sig selv at han bad dem komme an begge to,
for som han sagde: når han ikke kunne tale dem fra deres beslutning om at slås, så kunne han i
det mindste gøre kampen lidt mindre risikabel for dem.
17
Den indrømmelse afviste Kede på det bestemteste: han ville hellere dø end gå ind på det,
sagde han, for han mente at han selv ville blive kritiseret for de betingelser Adils foreslog for
kampen. Han kastede sig så ivrigt ud i kampen, men Adils ville helst besvare angrebet lidt
forsigtigt, han nøjedes med at daske let til hans skjold med sværdet og forsvarede sig ganske
modigt, men ikke særlig eftertrykkeligt. Da det havde stået på et stykke tid, rådede han ham til
at tage sin bror med i sit forehavende og ikke skamme sig over at bede andre om hjælp når
han nu kunne se at han ingen vegne kom på egen hånd. Men da Kede stadig nægtede,
erklærede han at så ville han ikke skåne ham længere, og for at gøre alvor af truslen huggede
han til af alle kræfter. Men det besvarede Kede med så voldsomt et hug med sit sværd at det
flækkede hans hjelm og borede sig helt ind til hovedet. Det sår tirrede Adils (for blodet flød i
store strømme ned fra hans isse), og han kastede sig over Kede med mange hårde hug og
tvang ham i knæ på jorden.
s. 161
18
Det kunne Vige ikke roligt stå og se på. Hans egen hengivenhed for broderen vejede alligevel
tungere end skik og brug, så for pligtens skyld bed han skammen i sig og kastede sig over Adils.
Når hans bror var i forlegenhed, ville han hellere skride ind end stå og se til. Men den
beslutning indbragte ham mere skam end ros eftersom han ved at hjælpe sin bror havde
brudt de vedtagne love for en tvekamp, og den hjælp han havde bragt ham, var ikke nær så
hæderlig som den var tiltrængt. På den ene side bøjede han sig for pligtens bud, på den anden
side bukkede han under for skammen. Og derfor blev det almindelig kendt at deres drab på
Adils var udført mere effektivt end værdigt. Men de ville ikke holde det hemmeligt for folket, så
de skar hovedet af ham, slængede liget på en hest og bragte det ud af skoven hvor de overgav
det til befolkningen i den nærmeste landsby med besked om at nu havde Frøvins sønner taget
hævn over kong Adils af Sverige for drabet på deres far.
Da de vendte hjem i triumf efter denne sejr, fik de en heltemodtagelse hos Vermund, der
mente at de havde gjort et nyttigt stykke arbejde, for han var mere optaget af den hæder de
havde indlagt sig ved at rydde hans rival af vejen, end af det blakkede rygte deres opførsel
havde skaffet dem, og kunne ikke se at der kunne være noget som helst vanærende ved at
dræbe en tyran. Men i udlandet blev det en fast talemåde at »kongens bane brød gamle
kæmpers vane«.
4
96 af 594 sider
Saxo, Saxos Danmarks historie, 2000
1
Senere, da Vermund havde mistet synet af alderdom, mente kongen af Sachsen at Danmark
stod uden hersker, og han sendte så en delegation op med besked om at Vermund skulle
overlade rigets styrelse til ham - nu havde han siddet på tronen længere end alderen tillod, og
han skulle jo ikke klynge sig så længe til magten at landet lå lovløst og forsvarsløst hen. For
hvordan kunne man kalde ham for konge når både hans sind og hans øjne var lige formørkede
af alderdommens dystre tåger? Hvis Vermund afslog, havde han måske en søn der turde tage
imod en udfordring til tvekamp fra hans søn, for så var han villig til at lade riget tilfalde
sejrherren. Men hvis han ikke ville være med til nogen af delene, måtte han forstå at det var
ikke et spørgsmål om gode råd, men om krig, og så ville han før eller siden blive tvunget til at
udlevere det han nægtede at give fra sig frivilligt.
2
Ved den besked sukkede Vermund dybt og svarede at det var uforskammet s. 162 at håne ham
for hans alderdom, for selv om det var gået ned ad bakke for ham på hans gamle dage, var det
ikke fordi han i sin ungdom havde været forknyt og bange for at gå i kamp. Det var heller ikke
videre rimeligt at rive ham hans blindhed i næsen, eftersom det var en skavank der tit og ofte
fulgte med alderen, og den ulykke burde man hellere ynke ham for end gøre nar af. Man kunne
vel med større ret bebrejde kongen af Sachsen hans manglende tålmodighed: det havde været
mere anstændigt af ham at afvente en gammel mands død frem for at afkræve ham hans rige,
eftersom det var noget mere klædeligt at arve en afdød end at udplyndre en levende. Men han
ville selv tage imod udfordringen og personlig stille op til kamp, for ingen skulle kunne sige om
ham at han var vanvittig nok til at opgive sin ældgamle frihed og gøre sig til slave for en
fremmed magt. Hertil svarede udsendingene at de var overbevist om at deres konge aldrig ville
indlade sig på noget så naragtigt som at krydse klinger med en blind mand, for så latterlig en
tvekamp var der mere skam end hæder ved. Så var det mere passende at de hver for sig lod
deres eget kød og blod, nemlig deres sønner, afgøre sagen.
3
Ved de ord blev danskerne fuldkommen forstenede, og i deres bestyrtelse anede de ikke hvad
de skulle svare. Men nu bad Uffe, som stod der sammen med de andre, sin far om lov til at
svare - så det var som om den stumme med et fandt talens brug. Vermund spurgte hvem det
var der bad om ordet, men da hans folk svarede at det var Uffe, udbrød han at det var galt nok
at fremmede folk havde den frækhed at gøre nar af hans ulykkelige tilstand, der var ingen
grund til at hans egne folk også skulle plage ham med den slags uforskammetheder. Men da
mændene i hans følge insisterede på at det var Uffe, sagde han: »Lad ham frit sige hvad han
har at sige, hvem han end er.«
4
Så tog Uffe ordet og sagde at deres konge kunne spare sig ulejligheden med at gøre krav på et
rige der ikke alene havde sin egen hersker, men også kunne støtte sig til tapre stormænd med
både våben og viljestyrke. Og i øvrigt havde kongen en søn, og riget en tronfølger, og han
kunne fortælle dem at han var villig til at kæmpe ikke alene mod deres konges søn, men også
hvem som helst han kunne få med sig af de tapreste mænd i deres land. Da udsendingene
hørte det, lo de, for de troede det var tomt praleri. Der blev så uden videre aftalt et sted og
97 af 594 sider
Saxo, Saxos Danmarks historie, 2000
fastsat et tidspunkt for tvekampen. Men alle der var til stede ved den lejlighed, var så
lamslåede over at Uffe pludselig både talte og udfordrede fjenden, at det s. 163 var svært at sige
om det var hans stemme eller hans mod der vakte størst forundring.
5
Så snart udsendingene var gået, roste Vermund den mand der havde svaret, fordi han havde
haft selvtillid nok til at udfordre ikke en, men hele to mand, og han erklærede at han hellere
ville overlade sit rige til ham - hvem han så end var - end til nogen storsnudet fjende. Alle
forsikrede at det var hans søn der med ophøjet selvsikkerhed havde affærdiget de hovne
fjender, og Vermund bad ham så komme nærmere så han kunne mærke med hænderne hvad
han ikke kunne se med øjnene. Derpå følte han omhyggeligt efter på hans krop, og da han
mærkede på lemmernes størrelse og form at det var hans søn, begyndte han at tro på hvad de
sagde, og at spørge ham hvorfor han havde gjort sig al den ulejlighed med at holde sin liflige
stemme skjult, og hvorfor han i al den tid havde fundet sig i at leve uden stemme uden at
veksle et ord med nogen så folk måtte tro at han fuldkommen manglede talens brug og var
født stum. Uffe svarede at han indtil nu havde været tilfreds med at have sin far til at tale for
sig og ikke havde haft brug for at tale før han så sine kloge landsmænd blive sat til vægs af
snakkesyge udlændinge. Og da Vermund spurgte hvorfor han havde valgt at udfordre to og
ikke en, svarede han at han havde ønsket at kæmpe på den måde for ved at kæmpe ene mand
at opveje den skamplet der var sat på danskerne ved Adils' drab, som de havde været to mand
om - og lade en ny heltegerning begrave mindet om den gamle skændsel. Sådan, sagde han,
skulle en ny glorværdig bedrift slette den gamle vanærende anklage.
6
Vermund erklærede at det var rigtigt set alt sammen, og gav Uffe besked på i tide at lære sig at
håndtere våben, for det havde han ikke megen erfaring med. Men da han fik udstyret
udleveret, var alle brynjer for trange til hans brede bryst, han sprængte dem, og det var
umuligt at finde en der var rummelig nok til at han kunne være i den. Han var ganske enkelt
for stor til at han kunne bruge andres rustning. Til sidst, da han også havde flænget sin fars
brynje i et voldsomt forsøg på at presse sig i den, sagde Vermund at han skulle sprætte den op
i venstre side og holde den sammen med en hægte, for det gjorde mindre at den var åben for
sværdhug i den side der er beskyttet af skjoldet, mente han. Han gav ham også besked på
omhyggeligt at udsøge sig et sværd som han kunne stole på. De kom med det ene efter det
andet, men når Uffe greb fat om fæstet og svingede dem, s. 164 sprang de alle i stumper og
stykker, og ikke et af dem var så stærkt at det ikke splintredes i småstykker første gang han
huggede med det.
7
Men nu havde kongen et ualmindelig skarpt sværd ved navn Skræp, der kunne flække hvad
som helst det ramte, tværs igennem i et eneste hug. Intet var så hårdt at det kunne holde til et
hug med den klinge. Det sværd havde Vermund ikke ønsket at eftertiden skulle få nytte af, han
undte ingen andre den glæde, og derfor havde han gravet det ned for at hindre nogen anden i
at gøre bruge af det når der nu ikke var håb om at han søn ville blive mand for det. Så da de nu
spurgte ham om han havde et sværd der passede til Uffes kræfter, svarede han at hvis bare
han kunne huske hvor han for længe siden havde lagt det i jorden, og finde det igen, så havde
han et sværd der egnede sig for en mand med hans råstyrke. Han bad så om at blive ført ud til
en eng hvor han spurgte sit følge ud om alle enkeltheder indtil han ud fra de oplysninger de
98 af 594 sider
Saxo, Saxos Danmarks historie, 2000
gav ham om kendemærker i landskabet, fandt frem til stedet hvor sværdet var gravet ned, fik
det hentet op fra s. 165 dybet og rakte det til sin søn. Da Uffe så hvor skørt og rustent det var
efter de mange år, tvivlede han noget på dets slagkraft, og han spurgte derfor om han ikke også
skulle afprøve det ligesom de øvrige så han vidste hvad det duede til, inden det skulle i aktion
for alvor. Men Vermund svarede at hvis dette sværd sprang når han svingede det, så fandtes
der ikke det sværd der stod mål med hans kræfter. Derfor skulle han hellere lade være så længe
man ikke kunne være sikker på udfaldet.
8
Nu begav de sig så efter aftale til kamppladsen. Det var et sted der på alle sider er omgivet af
Ejderens vande og derved helt afskåret fra land så det kun er tilgængeligt med båd. Uffe sejlede
derover alene, den sachsiske kongesøn havde en umådelig stærk kæmpe med sig, og flodens
bugtede bredder var på begge sider tæt besat med ivrige tilskuere. Mens alle nu rettede blikket
mod det der skulle foregå, anbragte Vermund sig helt ude for enden af broen for at kunne
kaste sig i floden hvis hans søn skulle blive overvundet. Han foretrak at følge sin søn i døden
frem for dybt sørgende at se sit fædreland gå under. Begge de unge mænd trængte nu ind på
Uffe, og da han ikke stolede helt på sit sværd, parerede han deres hug med skjoldet, for han
havde tænkt sig at se tiden an indtil han vidste hvem af de to han skulle passe mest på, så han
i det mindste kunne ramme ham med et enkelt hug. Men Vermund tog det som et tegn på
svaghed at han tog så tålmodigt imod huggene, og rykkede sig nærmere og nærmere til broens
bratte kant for at kunne kaste sig i døden hvis hans søn bukkede under.
9
Men skæbnen holdt hånden over den gamle mand der elskede sin søn så højt. For Uffe
opmuntrede nu kongesønnen til at strenge sig mere an og råbte at han måtte leve op til sin
høje byrd og levere en virkelig fornem og tapper indsats, for det skulle jo nødig se ud som om
den jævne mand han havde med sig, var taprere end kongens søn! Derpå vendte han sig mod
kæmpen for at sætte hans mod på prøve: han råbte at han ikke skulle være sådan en
bangebuks der holdt sig omme bag sin herres ryg, og opmuntrede ham til at gøre en særlig
indsats som tak for den tillid kongesønnen havde vist ham ved at udvælge ham til sin eneste
ledsager i kampen. Og da kæmpen gjorde som han sagde, og for skams skyld trådte nærmere,
skar han ham tværs igennem med det første hug med sværdet.
10
Lyden satte liv i Vermund, der udbrød at han kunne høre sin søns sværd, og spurgte hvor på
kroppen han havde ramt. Og da hans folk fortalte ham at han s. 166 ikke havde ramt noget
enkelt sted, men hugget hele manden midt over, rykkede han væk fra kanten og ind på broen
igen - nu lige så ivrig efter at leve som han før havde været efter at dø. Nu var Uffe opsat på at
gøre det af med den anden modstander ligesom den første, og han udfordrede i
indtrængende vendinger kongesønnen til at hævne sin kriger som en hyldest til den mand der
var faldet for hans skyld. Hans modstander følte sig tvunget til at træde frem imod ham, og
Uffe udså sig omhyggeligt det sted hvor han skulle ramme, vendte sværdets anden æg fremad
af angst for at det med sin slanke klinge var for skrøbeligt for hans kræfter, og huggede hans
krop midt over.
11
99 af 594 sider
Saxo, Saxos Danmarks historie, 2000
Da Vermund hørte det, råbte han at klangen fra sværdet Skræp igen havde nået hans øre. Og
så snart hans følge bekræftede at hans søn havde fældet begge sine modstandere, blev han så
overvældet af lykke at han brast i gråd. Glæden fik tårer til at trille på de kinder sorgen aldrig
havde vædet. Og mens sachserne nedbøjede og beskæmmede måtte lide den bitre tort at
lægge begge deres kæmper i graven, modtog danskerne Uffe med jubel. Hermed forstummede
al snak om det uværdige drab på Adils. Sachsernes vanære gjorde en ende på den.
5
Sådan kom kongeriget Sachsen på danske hænder, og efter faderen overtog Uffe tronen og
blev regent over begge riger selv om man aldrig havde forestillet sig at han kunne styre så
meget som det ene. Adskillige omtaler ham som Oluf og giver ham tilnavnet »den spage« på
grund af hans selvbeherskelse. Hans senere bedrifter er i tidens løb gået i glemmebogen. Men
der er grund til at tro at fortsættelsen har været glorværdig i betragtning af hvor
beundringsværdigt det begyndte. Denne kortfattede gennemgang af hans bedrifter får det til
at stå klart hvor mange af vort folks store mænd der er gået glip af et berømmeligt eftermæle
på grund af mangelen på skrevne beretninger. Hvis skæbnen havde bragt det latinske sprog
her til landet på et tidligere tidspunkt, havde man nu kunnet blade i utallige værker om
danskernes bedrifter.
6
Uffe blev efterfulgt af sin søn Dan. Han vendte sin krigsførelse mod fremmede folkeslag og
udvidede sin magt med utallige sejre, men den strålende berømmelse han vandt sig,
fordunklede han selv med hæsligt overmod. Og så dybt var hans forfald i forhold til den
berømte retlinede far at hvor faderen s. 167 overgik alle andre i beskedenhed, foragtede sønnen
alle andre med opblæst indbildskhed. Han ødslede også sin formue bort til udskejelser, ikke
alene sin fædrene arv, men også alt det han selv havde taget som bytte fra fremmede folk, og
hans enorme udgifter slugte al den rigdom der burde have været anvendt på kongelig pragt.
Sådan kan børnene til tider falde langt fra forældrene og blive rene vanskabninger.
7
Efter ham regerede Huglek, som efter sigende besejrede de svenske tyranner Ømod og Øgrim i
et søslag.
8
1
Han blev efterfulgt af Frode med tilnavnet »den raske«, et navn som han selv bekræftede med
sin store legemlige og åndelige styrke. Han gjorde det af med hele ti norske hærførere i krig
inden han til sidst gik i land på den ø som senere fik navn efter ham, for at foretage det
endelige angreb på kongen selv. Denne konge, Frøger hed han, var bemærkelsesværdig på hele
to felter eftersom han var lige så berømt for sine evner som kriger som for sine rigdomme: han
hædrede sin kongemagt med kampsport og kunne bryste sig af lige så mange sejrspalmer som
magtsymboler. Efter hvad nogle siger, var han søn af Odin, og da han bad guderne om en gave,
skænkede de ham den egenskab at han ikke kunne besejres af noget menneske medmindre
vedkommende mens kampen foregik, kunne samle en håndfuld af det støv hans fødder trådte
100 af 594 sider
Saxo, Saxos Danmarks historie, 2000
på. Da det gik op for Frode at højere magter havde givet ham den store kraft, udfordrede han
ham alligevel til tvekamp i den klare hensigt at overliste gudernes gave. Derfor stillede han sig i
første omgang uvidende an og bad Frøger forklare fremgangsmåden ved en tvekamp, for det
var jo noget han vidste at han havde stor erfaring i.
2
Frøger godtede sig over at hans modstander ikke alene bøjede sig for hans kunnen, men også
ønskede at få del i den, og erklærede at det var yderst fornuftigt af en ung mand som ham at
rette sig efter en gammel mands erfaring, for det var jo tydeligt at se på hans ansigt, der ikke
havde et ar, og hans pande, der aldrig havde fået en skramme af et sværd, at hans kendskab til
de sager var begrænset. Han ridsede så i jorden to firkanter anbragt over for hinanden, hver af
dem en alen på hver led, for at begynde instruktionen med hvordan de skulle anbringe sig. Da
han havde tegnet dem, tog de opstilling på hver sin plads. Og så s. 168 var det at Frode foreslog
Frøger at de skulle bytte plads og våben. Og det fik han ham uden besvær til at gå ind på:
Frøger var fyr og flamme ved synet af modstanderens prægtige våben, for Frode stod der med
et forgyldt sværdhæfte, en tilsvarende pragtfuld brynje og ikke mindst en lige så vidunderligt
strålende hjelm. Frode greb så en håndfuld støv på det sted hvor Frøger havde stået, og tog det
som et varsel om sejr. Og varslet bedrog ham ikke, for straks efter dræbte han Frøger, og
dermed vandt han med et ganske lille kneb en stor berømmelse for tapperhed. For hvad ingen
før havde formået med magt, lykkedes ham med list.
9
Efter ham blev Dan konge. Da han var tolv år gammel, blev han rendt på dørene af en
delegation fra Sachserne, der var så uforskammet at give ham ordre om enten at betale skat til
dem eller være forberedt på krig. Men han havde nu æresfølelse nok til at vælge krigen frem for
skatterne, og hellere dø en tapper død end leve et fejt liv. Så han foretrak at kæmpe, og den
danske ungdom fyldte floden Elben med så mange skibe at man uden besvær kunne gå tværs
over floden på deres dæk som de lå der op ad hinanden som én lang bro. Og enden blev at
Sachsens konge blev tvunget til at acceptere de samme betingelser som han selv havde
forlangt af danskerne.
10
1
Efter Dan kom Fridlev med tilnavnet »den rappe« til magten. I hans regeringstid sluttede
Ølands hersker Hvirvel forbund med danskerne og angreb Norge. Hvirvels bedrifter steg ikke
så lidt i berømmelse da han besejrede Rusla - en pige der var så begejstret for kamp og strid at
hun forsøgte sig som kriger - og vandt hæder som mand i kamp med en kvinde. Men han
sluttede sig også sammen med hendes fem kammerater, Brod, Bild, Buge, Fanning og
Gunnolm, alle sønner af Finn, for deres store bedrifters skyld. Med den alliance i ryggen brød
han det forbund han havde sluttet med danskerne. Og hans angreb blev lige så farligt som det
var forræderisk. For at han så hurtigt kunne forvandle sig fra ven til fjende, det havde
danskerne ikke forestillet sig. Så let har visse folk ved at svinge fra venskab til had. Jeg vil tro at
vor tids moralske tilstande har deres udspring i denne mand, for heller ikke vi ser noget
syndigt eller usundt i løgn og bedrag.
101 af 594 sider
Saxo, Saxos Danmarks historie, 2000
2
Han overfaldt de sydlige dele af Sjælland, men her angreb Fridlev ham i den havn der bagefter
blev opkaldt efter ham. I det slag forsøgte krigerne at s. 169 overgå hinanden i hæder og ære, og
de gik mod hinanden med en sådan tapperhed at begge hære blev fuldkommen udslettet, og
de færreste undgik døden ved at flygte. Og eftersom begge parter var lige hårdt medtagne, fik
ingen af dem sejren i hus. Sådan var alle mere optaget af æren end af overlevelse. For at holde
sammen på tropperne fik de tiloversblevne fra Hvirvels hær resterne af deres flåde surret
sammen. Men samme nat kappede Bild og Brod de trosser der holdt skibene sammen, og sneg
sig væk fra de andres skibe - lod deres brødre i stikken af skræk og rettede sig mere efter
frygten end familiefølelsen.
3
Da det atter blev lyst, og Fridlev opdagede at det store mandefald ikke havde efterladt andre
end Hvirvel, Gunnolm, Buge og Fanning, bestemte han sig for at kæmpe ene mand mod dem
alle sammen, for at de sølle rester af hans tropper ikke skulle være tvunget til at sætte livet på
spil endnu en gang. Ud over hans indgroede mod gav også en kjortel som intet stål bed på,
ham selvtillid. Den bar han som et værn mod døden i alle kampe, såvel mod rigets fjender som
mod hans egne. Og hans held viste sig lige så stort som hans tapperhed, for han slap godt fra
kampen og fældede Hvirvel, Buge og Fanning. Gunnolm, der altid gjorde fjendens våben sløve
med trolddom, dræbte han med en regn af slag fra hæftet på sit sværd. Men han greb for ivrigt
om klingen og skar senerne i hånden over så hans fingre lagde sig ind mod håndfladen og
siden da altid var krumme.
4
Senere belejrede han Dublin i Irland, og da han så at murene var for stærke til at han havde
nogen mulighed for at storme byen, genbrugte han Haddings geniale kneb og beordrede sine
folk til at binde brændende svampe til svalernes vinger. Så snart de så nåede tilbage til deres
reder, brød bygningerne i brand. Byens befolkning styrtede til for at slukke ilden, og mens de
var mere optaget af at kvæle flammerne end at forsvare sig mod fjenden, indtog han Dublin.
Senere havde han engang i Britannien mistet mange af sine mænd, og da det så ud til at han
ville få meget svært ved at slippe ud til kysten igen, fik han ligene af de dræbte stablet op på
højkant og anbragt i række og geled, og derved gav han det udseende af at de var lige så mange
som før, så det virkede som om det store mandefald slet ikke havde gjort indhug i hæren. På
den måde lykkedes det ham ikke alene at fratage fjenden ethvert mod på at kæmpe, men også
at indjage dem en stor lyst til at flygte.
s. 170 s. 171